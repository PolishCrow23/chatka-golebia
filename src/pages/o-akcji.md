---
layout: ../layouts/PageLayout.astro
title: O Akcji
image: "/images/meta/hero.png"
---

Nasza fundacja Akcja Dla Dzikich Zwierząt powstała w 2013r. Prowadzimy ośrodek rehabilitacji dzikich zwierząt przy Przychodni Weterynaryjnej Vetika w Krakowie. Pomagamy dzikim zwierzętom w potrzebie - leczymy, rehabilitujemy, odchowujemy pisklaki i oseski. Miesięcznie trafia do nas kilkadziesiąt zwierząt (najwięcej w sezonie "pisklakowym"), rocznie przyjmujemy ich ponad 1000.

Trafiają do nas głównie ptaki (najczęściej gatunki miejskie) i małe ssaki (jeże, nietoperze, wiewiórki, zające) osłabione chorobą, po urazach lub młode wymagające odchowania. Najczęstszymi urazowymi przyczynami ich trafiania do ośrodka są potrącenia przez pojazdy, zatrucia, pogryzienia przez psy lub koty, kolizje z szybami i liniami energetycznymi. 


Wszystkie zwierzęta mają u nas zapewnioną profesjonalną opiekę medyczną - diagnozujemy (robimy badania krwi, kału, zdjęcia rtg, usg), leczymy, wykonujemy zabiegi chirurgiczne. Po skończonym procesie leczenia część zwierząt trafia do wolier adaptacyjnych, gdzie ćwiczą sprawność po okresie choroby lub przystosowują się do życia na wolności. 
Dodatkowo nasze działania obejmują aspekt edukacyjny - organizujemy szkolenia i warsztaty z zakresu pomocy dzikim zwierzętom, opowiadamy o nich, obalamy mity na ich temat i uświadamiamy odnośnie niebezpieczeństw czyhających na nie w zurbanizowanych przestrzeniach. Wierzymy, że edukacja młodego pokolenia pozwoli uczynić ten świat lepszym dla dzikich zwierząt, naszych ziemskich współtowarzyszy.

Każde z tych działań jest finansowane z własnych środków i darowizn wspierających nas osób, takich jak Ty, którym nie jest obojętny los dzikich zwierząt.

Dzięki naszym wspólnym staraniom nasi dzicy pacjenci mogą wrócić na wolność. Razem z zespołem Vetiki i wolontariuszami Fundacji dajemy im drugą szansę w starciu z człowiekiem i skutkami jego działań. 
Pomóż nam ratować dzikie zwierzęta!