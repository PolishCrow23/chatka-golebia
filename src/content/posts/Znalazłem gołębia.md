@hidden

**Jak wygląda chory gołąb potrzebujący pomocy człowieka?**
* Ma zgarbioną postawę ciała: zaokrąglony grzbiet, opuszczoną głowę, opuszczone skrzydła i ogon.
* Jest napuszony.
* Jest osowiały, apatyczny, powolny, stoi w miejscu lub mało się przemieszcza.
* Ma zaczerwienione lub zaropiałe oczy.
* Z jego nozdrzy wypływa wydzielina.
* Ciężko oddycha.
* Leży i nie jest w stanie wstać (niektóre gołębie leżą, gdy po prostu odpoczywają i opalają się, więc gdy nie jesteśmy pewni, czy taki gołąb potrzebuje pomocy, możemy przestraszyć go ręką - zdrowy gołąb od razu wstanie i ucieknie).

![](../images/posts/Znalazłem%20gołębia/Chory%20gołąbek.jpg)
*Chory gołąb.*

**W jakich innych przypadkach gołąb potrzebuje pomocy?**
* Jest pokryty olejem: ma tłuste, święcące się i śmierdzące pióra. Przez pióra prześwituje skóra. Gołąb z tłustymi piórami nie jest w stanie utrzymać odpowiedniej ciepłoty ciała. 
* Ma sznurek/włos/żyłkę zaplątaną wokół stopy. Z czasem sznurek zaciśnie się do tego stopnia, że odetnie dopływ krwi, fragment stopy zgnije i odpadnie.
* Jedno lub oba jego skrzydła zwisają, trzyma je opuszczone, czasem nawet ciągnie je po ziemi. Ma problemy z lataniem.
* Nie ma oka/oczu, oko jest uszkodzone, ma mętną rogówkę.
* Jest zraniony, na jego piórach widoczna jest krew.
* Jest dziobany, atakowany, skalpowany przez inne ptaki.
* Jest pisklęciem i znajduje się poza gniazdem.

 ![](../images/posts/Znalazłem%20gołębia/Sierpówka.jpg)
*Pisklę sierpówki.*

**Co zrobić gdy znajdziesz gołębia potrzebującego pomocy?**
1. Złap gołębia. Sposoby łapania gołębia znajdziesz w [tym poście.](Jak złapać gołębia potrzebującego pomocy?)
2. Włóż gołębia do pudełka kartonowego, transportera, papierowej torby na zakupy lub zawiń go w ubranie, kocyk, ręcznik.
3. Wnieś gołębia do środka budynku (na zewnątrz jest narażony na atak drapieżników) i umieść go w cichym, ciepłym, ciemnym miejscu w pudełku kartonowym lub transporterze wyłożonym gazetami lub ręcznikami papierowymi.
4. Znajdź profesjonalną pomoc (patrz na mapę poniżej).

Gołębi weterynarze, fundacje, ośrodki rehabilitacji zwierząt, osoby prywatne, u których możemy szukać pomocy z gołębiem.
<iframe src="https://www.google.com/maps/d/u/0/embed?mid=1P2clAUDpoljrBXtNNsOorfAm_ku_54Ur" width="640" height="480"></iframe>

Jeśli znalazłeś gołębia potrzebującego pomocy i chciałbyś otrzymać wskazówki i informacje od osób pomagającym gołębiem, napisz na grupie [Gołębie w potrzebie](https://www.facebook.com/groups/337075187170718).