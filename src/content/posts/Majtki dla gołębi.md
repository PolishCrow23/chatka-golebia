---
title: Majtki dla gołębi
author: Iga Spodzieja
pubDate: 2021.03.18
description: Czym są majtki dla gołębi? Gdzie można je kupić?
image: /images/posts/Majtki%20dla%20gołębi/Groszek%20w%20majtkach.jpg
longDescription: "Gołąb adoptowany do domu lub mieszkania potrafi świetnie przyzwyczaić się do nowego życia w domu. Majtki dla gołębi są kompromisem między opiekunem, który chce zachować czystość i porządek w mieszkaniu, a gołębiem, który otrzymuje nowy, kochający dom."
tag: Opieka
---

Czy adoptowanie gołębia do domu lub mieszkania musi wiązać się z poplamionymi ścianami i podłogami, nieprzyjemnym zapachem, bieganiem za ptakiem z chusteczką, czy też rozkładaniem w całym domu folii chroniącej meble i podłogi przed zaciekami? Niekoniecznie. Bardzo atrakcyjną opcją dla gołębi mieszkających w domu lub mieszkaniu są majtki dla gołębi. Dzięki nim ptak **może spędzać czas poza klatką, nie zostawiając po sobie nieczystości**. Co więcej, dzięki majtkom dla gołębi oraz specjalnej smyczy opiekun **może wychodzić ze swoim ptakiem na spacery bez obawy, że jego pupil ucieknie**.

Noszenie majtek nie jest dla gołębia czymś naturalnym, jednak trzeba pamiętać, że adoptowane ptaki z jakiegoś powodu nie mogą żyć na wolności. Najczęściej adoptowane są kalekie gołębie miejskie, sierpówki i grzywacze, które przez swoje kontuzje/choroby nie mogą żyć na wolności. Adoptowane są również gołębie ozdobne i pocztowe, które pozbawione są podstawowych umiejętności pozwalających im przetrwanie na wolności (poszukiwanie pokarmu, ucieczka przed drapieżnikami). 

Wolier przyjmujących kalekie dzikie gołębie jest niewiele i są one często przepełnione, co wiąże się z niskim komfortem życia przebywających w nim ptaków. Z kolei wolier prowadzonych przez hodowców jest w Polsce dużo, jednak dla hodowcy liczby się stado, a nie pojedynczy osobnik – nieefektywne ptaki (chore, stare, kontuzjowane) są często przez hodowców usuwane (czyt. zabijane) lub wypuszczane, co również łączy się ze śmiercią (w tym przypadku często długą i bolesną, np. bycie zjedzonym żywcem przez ptaka drapieżnego). 

![](/images/posts/Majtki%20dla%20gołębi/Groszek%20w%20majtkach.jpg)
*Kontuzjowany gołąb miejski Groszek (550 gram) w majtkach dla gołębi Stassi Fulmer, rozmiar King Pigeon (chociaż możliwe, że lepszy byłby rozmiar Chunkster :)*

Gołąb adoptowany do domu lub mieszkania potrafi świetnie przyzwyczaić się do nowego życia, gdy ma zapewnione odpowiednie warunki: kontakt z drugim gołębiem lub człowiekiem, przestrzeń prywatną (klatkę) i przestrzeń, w której może rozprostować skrzydła i socjalizować się z innymi domownikami (przestrzeń poza klatką). **Majtki dla gołębi są kompromisem między opiekunem, który chce zachować czystość i porządek w mieszkaniu, a gołębiem, który otrzymuje nowy, kochający dom**. Są oczywiście osoby, którym nie przeszkadzają nieczystości zostawiane przez gołębie i które na bieżąco za nimi sprzątają. Zanim zamówi/uszyje się majtki, można spróbować wypuszczać gołębia poza klatkę bez majtek (np. rozłożyć folię ochronną w miejscach, w których najczęściej przesiaduje) i zobaczyć, jak uciążliwe będą dla nas pozostawiane przez niego kupy. Jeśli bałagan będzie zbyt duży, może warto zainwestować w majtki dla gołębi. 

![](/images/posts/Majtki%20dla%20gołębi/Dokusia%20bez%20majtek.jpg)
*Uratowana gołąbka ozdobna Doki lubi przesiadywać na górze z poduszek na łóżku (bez majtek, pieluchy dla szczeniaków chronią pościel przed kupami*

**Jaki krój majtek jest najlepszy?** **Czy dobranie odpowiedniego rozmiaru jest ważne?**

Jeśli gołąb przebywa w majtkach tylko w domu, większość  z dostępnych fasonów będzie dla niego dobra. Niektóre gołębie, szczególnie młode i hodowlane, szybko akceptują każdy możliwy krój – mniej lub bardziej zabudowany. Innym ptakom, szczególnie starszym i dzikim, oswojenie się z majtkami zajmuje więcej czasu.

Lepiej omijać sklepy, które oferują majtki dla gołębi bez zapięcia na rzepy – żeby założyć je na gołębia, trzeba wpychać jego skrzydła i nogi w poszczególne otwory. Ze względu na delikatną posturę sierpówek/cukrówek, lepiej wybrać dla nich majtki uszyte z lżejszego i delikatniejszego materiału. 

Warunkiem sukcesu majtek dla gołębi jest przede wszystkim odpowiednio dopasowany rozmiar. W **za małych** majtkach ptak czuje się niekomfortowo, majtki cisną go i gniotą, niechętnie porusza się, stoi w nienaturalnej pozycji. Z kolei w **za dużych** majtkach jego pazurki zahaczają się o materiał, próbuje wyrwać je z materiału i przewraca się, co jest po prostu niebezpieczne. 

**Jak przyzwyczaić gołębia do noszenia majtek?**

Pierwszy kontakt z majtkami może być dla gołębia szokujący – ptak nie wie jak się zachować, w jaki sposób poruszać się, próbuje ściągnąć majtki dziobem. Dobrze, aby ptak podczas tego doświadczenia znajdował się na podłodze, ponieważ nie będąc przyzwyczajonym do latania i poruszania się w majtkach, może spaść z wyżej położonych miejsc. Aby odciągnąć jego uwagę od majtek i sprawić, żeby kojarzył je z czymś przyjemnym, można podawać mu wtedy przysmaki z ręki (np. niesolony, nieprażony słonecznik lub niesolone i nieprażone orzeszki ziemne). 

Po kilku/kilkunastu próbach gołąb powinien mniej lub bardziej przyzwyczaić się do majtek. Zrozumie też, że może w nich swobodnie latać. 

Są również gołębie, którym wyjątkowo trudno zaakceptować noszenie majtek. Można w tym przypadku pomyśleć o kupieniu/uszyciu **skąpo zabudowanych na klatce piersiowej i plecach majtek** (patrz niżej Strange Pet Boutique – fason minimalistyczny).

**Jak używać majtek dla gołębi?**

- Najlepiej zaopatrzyć się we wkładki higieniczne dla kobiet. Wkładkę przeciąć na pół i nakleić na majtki. 
- Na początek łatwiej jest, gdy jedna osoba trzyma gołębia, a druga zakłada majtki. Jednak jedna osoba mająca trochę wprawy może bez problemu sama założyć gołębiowi majtki.
- Wkładkę higieniczną trzeba zmieniać co kilka godzin, inaczej majtki przemokną, a kupa zacznie przyklejać się do piór ptaka.
- Gołąb może nosić majtki przez kilka godzin dziennie, ale nie powinien mieć ich założonych cały czas – szczególnie nocą lub gdy przebywa w swojej klatce.
- Najlepiej mieć osobne majtki dla każdego gołębia. Jednak gdy z jakiegoś powodu majtki zmienią swojego ptasiego właściciela, powinno się je uprać (każdy ptak ma inną florę bakteryjną). 

Ptaki z przebytą infekcją kloaki lub jelit w ogóle nie powinny nosić majtek. 


**Jak dbać o majtki dla gołębi?**

- Prać ręcznie. Pranie w pralce i w zbyt wysokiej temperaturze może sprawić, że kolor szybko się spierze!
- Przypinać rzepy przed zanurzeniem w wodzie. W innym przypadku rzep przyczepi się do elastycznych ramiączek i poniszczy je.
- Zmieniać wkładki higieniczne w majtkach co około **2 godziny.**
- Jeśli gołąb robi wodniste/duże kupy (np. przed złożeniem jajek), mozaopatrzyć się w grubsze wkładki higieniczne lub przyklejać kilka warstw cienkich wkładek higienicznych, by na materiale nie powstały trudne do usunięcia zacieki.


# **Sklepy sprzedające majtki dla gołębi**
### Tańsze opcje

[**Allegro, sprzedawca Homyl**](https://allegro.pl/uzytkownik/Homyl?string=pieluchy dla papug&bmatch=baseline-product-eyesa2-engag-dict45-sup-1-2-0717) lub [**AliExpress**](https://pl.aliexpress.com/item/4000340485290.html?srcSns=sns_Copy&spreadType=socialShare&bizType=ProductDetail&tt=MG&fbclid=IwAR1BnvZL_03E7HGc24YBa5KdW_LLJPWoQBwd0j43gNfCDy3190g3AYz3UPU&aff_platform=default&sk=_BTIyB4&mergeHashcode=64665094819&description=6%2C25+z%C5%82++32%EF%BC%85+zni%C5%BCki+%7C+Ptak+papuga+pieluszka+kurtka+pilotka+Nappy+ubrania+dla+zielony+policzek+Conure+Parakeet+Cockatiels+go%C5%82%C4%99bie+%C5%9Brednie+du%C5%BCe+zwierz%C4%99+domowe+ptak&aff_trace_key=8088cf6678794f5284ca8cd8877224cb-1602088151726-05096-_BTIyB4&businessType=ProductDetail&title=6%2C25+z%C5%82++32%EF%BC%85+zni%C5%BCki+%7C+Ptak+papuga+pieluszka+kurtka+pilotka+Nappy+ubrania+dla+zielony+policzek+Conure+Parakeet+Cockatiels+go%C5%82%C4%99bie+%C5%9Brednie+du%C5%BCe+zwierz%C4%99+domowe+ptak&platform=AE&terminal_id=7204128a956b4dfab2a540d5d2d3405a&templateKey=white_backgroup_101)

<details><summary>Więcej informacji</summary>
Majtki mają zabudowany przód i odkryty tył. Ramiączka są regulowane. Cena jest atrakcyjna w porównaniu z resztą sklepów. Sklep sprzedaje też smycze do majtek. Majtki te są sprowadzane z Chin, dlatego nie mam pewności co do ich jakości, trwałości i możliwości bezpiecznego wychodzenia w nich z ptakiem na zewnątrz. 
Allegro, sprzedawca Homyl: rozmiar L jest mniej więcej zbieżny z rozmiarem Mini Homer ze sklepu Stassia Fulmer Artistry, czyli powinien być dobry dla mniejszych gołębi miejskich (ok. 250-300 gram). Podejrzewam, że rozmiar M będzie odpowiedni dla sierpówek/cukrówek. śAliExpress: na gołębie ok. 350-400 gram powinien pasować rozmiar XL, na mniejsze gołębie rozmiar L, na sierpówki/cukrówki M.
</details>
  
[**Paulina**](https://www.facebook.com/kukuleczka)
<details><summary>Więcej informacji</summary>
Jedna z miłośniczek gołębi z naszej grupy na Facebooku, Paulina, zaoferowała uszycie majtek za około 30 zł. Trzeba dopytać Paulinę, czy majtki są odpowiednio trwałe, by móc bezpiecznie zabierać w nich pierzaka na spacer.
</details>

### Droższe opcje

[**Stassia Fulmer Artistry**](https://www.etsy.com/shop/Stassia)
<details><summary>Więcej informacji</summary>
Majtki mają zabudowany przód i tył. Ramiączka nie są regulowane. Aby dobrać odpowiedni należy zmierzyć odległość od nasady szyi do początku ogona oraz obwód w klatce piersiowej (pod skrzydłami). Na mniejsze gołębie miejskie (ok. 250-300 gram) zazwyczaj pasuje rozmiar Mini Homer. Na większe gołębie miejskie lub gołębie pocztowe (ok. 400 gram) zazwyczaj pasuje rozmiar Homer. Bardziej polecane dla sierpówek/cukrówek niż majtki z Bev's Bird Boutique. Mają piękne wzory. Przesyłka do Polski jest od jakiegoś czasu darmowa. Sklep sprzedaje też smycze do majtek. Przy dobrze dobranym rozmiarze (i smyczy) ptak może bezpieczny przebywać w nich na zewnątrz.
</details>

[**Bevs Bird Boutique**](https://www.bevsbirdboutique.com/product-category/regular/)
<details><summary>Więcej informacji</summary> Majtki mają zabudowany przód i odkryty tył. Ramiączka są regulowane. Aby dobrać odpowiedni rozmiar należy zważyć gołębia. Są polecane dla sierpówek/cukrówek. W zakładce Elite Flypers jest wiele fikuśnych wzorów i fasonów. Sklep sprzedaje też smycze do majtek. Przy dobrze dobranym rozmiarze (i smyczy) ptak może bezpieczny przebywać w nich na zewnątrz.
</details>

[**Strange Pet Botique**](https://www.facebook.com/strangepetboutique/?ref=page_internal)
<details><summary>Więcej informacji</summary>
 Majtki mają odkryty przód i tył. Ze wszystkich majtek dla gołębi ten fason jest najmniej zabudowany i najlżejszy. Świetnie sprawdza się u sierpówek/cukrówek i gołębi, które nie akceptują innych krojów majtek. Żeby złożyć zamówienie należy wysłać prywatną wiadomość do sklepu. Aby dobrać odpowiedni rozmiar należy zmierzyć ptaka. Według mnie majtki nie są wystarczająco zabudowany, by ptak mógł bezpiecznie przebywać w nich na zewnątrz. 

</details>

[**The Bird Botique**](http://www.thebirdboutique.com/order/)
<details><summary>Więcej informacji</summary>
Majtki mają półodkryty przód i tył. Rzepy są regulowane – można je przyczepiać wyżej lub niżej, aby majtki leżały na gołębiu ciaśniej lub luźniej. Na klatce piersiowej znajduje się kieszeń na karteczkę, na której można wpisać imię ptaka i numer telefonu opiekuna. Gdyby zdarzył się wypadek i gołąb wyleciał z mieszkania w majtkach lub wyrwał się z rąk podczas spaceru, osoba, która go znajdzie będzie wiedzieć pod jaki numer powinna zadzwonić. Alternatywą dla takiej karteczki jest kupienie spersonalizowanej obrączki z wypalonym laserem numerem naszego telefonu. Dostępne są cztery rozmiary dla gołębi: XS – sierpówki/cukrówki, S – gołębie miejskie i pocztowe, M – gołębie mięsne, L – jeszcze większe gołębie. Materiał może być dosyć ciężki dla sierpówki/cukrówki, jednak plusem jest niecałkowicie zabudowana klatka piersiowa i plecy. Prócz zwykłego kroju dostępne są także 3 luksusowe kroje. W cenę majtek wliczona jest smycz. Przy dobrze dobranym rozmiarze (i smyczy) ptak może bezpieczny przebywać w nich na zewnątrz.
</details>


# Szablon majtek

Osoby zainteresowane szablonem do uszycia majtek proszę o kontakt na [Chatka Gołębia – gołębie do adopcji](https://www.facebook.com/chatkagolebia) lub mailowo: chatka.golebia@gmail.com


# Spacery w majtkach/szelkach i na smyczy

Polecane jest, żeby gołąb od czasu do czasu wychodził na zewnątrz, aby zaczerpnąć trochę promieni słonecznych (witamina D3 nie jest produkowana, gdy promienie słoneczne przechodzą przez szybę), doznać nowych wrażeń i poczuć wiatr w piórach. Można wynieść go w klatce/transporterze na zewnątrz i cały czas pilnując go i nie odchodząc od klatki/transportera (nie chronią przed atakiem drapieżników!), spędzić wspólnie czas na świeżym powietrzu. 

Innym sposobem jest założenie gołębiowi majtek lub szelek i przypięcie do nich smyczy. Opcja ta pozwala na przemieszczanie się z ptakiem i chodzenie na wspólne spacery. 

[Szelki Aviator](https://parrotplanet.pl/pl/c/Szelki/37)

Alternatywą dla majtek podczas spacerów z gołębiem są szelki Aviator. Do szelek dołączona jest również smycz. Szelki nie są tak zabudowane jak majtki, dlatego dają ptakowi większy komfort i swobodę, szczególnie w ciepłe dni. Szelki, w przeciwieństwie do majtek, nie mają oczywiście materiałowej kieszonki, która zbierałaby kupy ptaka. 



**Bezpieczeństwo**

Palomacy sugeruje, aby opiekunowie podczas spacerów ze swoim gołębiem trzymali go w **bezpiecznej pozycji – w ręce/rękach i przy swoim ciele** (patrz niżej – zdjęcie Zeldy). Na wielu ptasich forach i stronach od wielu lat toczy się dyskusja, czy dziki ptak drapieżny jest w stanie zaatakować gołębia/papugę siedzącą na ramieniu opiekuna. Niektórzy piszą, że wprawdzie ptaki drapieżne nigdy nie zaatakowały ich poodpiecznego, jednak były nim żywo zainteresowane, np. obserwując go z drzewa czy budynku. Inni donoszą, że ptaki drapieżne uporczywie atakowały zabezpieczoną siatką drucianą klatkę ich podopiecznego i nie uciekały na widok człowieka. Co więcej, znane są przypadki ataków ptaków drapieżnych na małe psy, dlatego tym bardziej lepiej być ostrożnym przy ptakach. 

Przed wyjściem z gołębiem na spacer warto zdobyć jego zaufanie, [zaprzyjaźnić się z nim](Jak zaprzyjaźnić się z gołębiem). Gołąb, który panicznie boi się swojego właściciela na pewno będzie bardzo zestresowany wspólnym wyjściem, co przy nieumiejętnym trzymaniu ptaka i smyczy, a tym bardziej przy źle dobranym rozmiarze majtek, może skończyć się jego ucieczką. 

![](/images/posts/Majtki%20dla%20gołębi/Zelda%20na%20smyczu.jpg)
*Zelda w majtkach i na smyczy ze Stassia Fulmer. Trzymana w bezpiecznej pozycji przy ciele. Zelda doskonale lata i nie jest do końca ufna w stosunku do człowieka.*

Bardziej doświadczony opiekun, który zna zachowanie swojego ptaka oraz potrafi ocenić jakie warunki są dla niego bezpieczne (np. zadaszony taras), może trzymać go w innej pozycji niż przy swoim ciele, np. na ramieniu, dłoni czy kolanach. Oczywiście nie można tracić czujności, ponieważ nawet oswojony ptak może wystraszyć się jakiegoś niedostrzegalnego przez nas elementu w otoczeniu i odlecieć. 

![](/images/posts/Majtki%20dla%20gołębi/Dokusia%20Andrii.jpg)
*Dokusia w majtkach i na smyczy z The Bird Botique. Dokusia jest spokojna i ufna w stosunku do człowieka. Zdjęcie zostało zrobione w bezpiecznym (miejmy nadzieję) miejscu na tarasie, dlatego Dokusia stoi na dłoni. Gdy Dokusia wychodzi na dalsze spacery jest trzymana w bezpiecznej pozycji przy ciele.*

![](/images/posts/Majtki%20dla%20gołębi/Zelda%20w%20majtkach.jpg)
*Uratowany gołąb hodowany na mięso (?) Zelda (410 gram) w majtkach ze sklepu Stassia Fulmer, rozmiar Homer*

**Źródła**

[Hawk attacks – Parrot forums](http://www.parrotforums.com/questions-answers/8295-hawk-attacks.html)

[Hygiene and safety – Bev's Bird Botique](https://www.bevsbirdboutique.com/hygiene/)

[Pigeons a indoor pets the miracle of pigeon pants - The Rescue Report](http://www.rescuereport.org/2010/11/pigeons-as-indoor-pets-miracle-of.html)

[Safety Question: Is he safe from hawks and crows while on shoulder outdoors? - Parrot forums](http://www.parrotforums.com/conures/22962-safety-question-he-safe-hawks-crows-while-shoulder-outdoors.html)


