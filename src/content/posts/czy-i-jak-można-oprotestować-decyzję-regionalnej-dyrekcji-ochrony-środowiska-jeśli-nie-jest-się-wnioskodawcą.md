---
title: Czy i jak można oprotestować decyzję Regionalnej Dyrekcji Ochrony Środowiska, jeśli nie jest się wnioskodawcą?
author: Hanna Cichocka
pubDate: 03.17.2025
image: /images/20250128_190518.jpg
description: Co zrobić z decyzją RDOŚ
tag: Prawo
---
Poniższa analiza została przeprowadzona przy założeniu, że
pytanie dotyczy:

* decyzji RDOŚ, o których mowa w art. 56 ust. 2 ustawy o ochronie przyrody z dnia 16 kwietnia 2004 r. (dalej zwanej u.o.p), **zezwalających na czynności podlegające** zakazom w stosunku do dziko występujących zwierząt objętych ochroną gatunkową, o których mowa w [§ 9 Rozporządzenie Ministra Środowiska w sprawie ochrony
  gatunkowej zwierząt](#_§_9), tj. w szczególności gołębia miejskiego, który należy do gatunków objętych ochroną częściową, ujętych w Załączniku nr 2 do Rozporządzenia
* legitymacji procesowej organizacja społecznej,  która nie brała udziału w postępowaniu,
* możliwości wniesienia skargi przez organizację na ostateczną decyzję administracyjną.

Analiza, dla pełnego obrazu zagadnienia, [oprócz odpowiedzi na zasadnicze pytanie](#_Ad._udział_organizacji), obejmuje także zwięzłe omówienie zakazów w stosunku do gołębia miejskiego, odstępstw od zakazów oraz zasad wydawania zezwoleń RDOŚ na czynności podlegające zakazom. W części dotyczącej udziału organizacji społecznych, analiza omawia także kwestię dopuszczenia udziału organizacji społecznej do postępowania administracyjnego oraz dopuszczenia organizacji społecznej do udziału w postępowaniach wymagających udziału społeczeństwa. 

## Ad zakazy i zezwolenia RDOŚ

*czynności zakazane / dozwolone względem gołębia miejskiego (Columba livia forma urbana)*

**I. Czynności zakazane**, które mogą być wykonywane na podstawie **zezwolenia** RDOŚ, o którym mowa w art. 56 ust. 2 u.o.p.

§ 6 ust. 5 rozporządzenia

1. umyślnego zabijania;
2. umyślnego okaleczania lub chwytania;
3. umyślnego niszczenia ich jaj lub form rozwojowych;
4. transportu;
5. chowu;
6. zbierania, pozyskiwania, przetrzymywania lub posiadania okazów gatunków;
7. zbywania, oferowania do sprzedaży, wymiany lub darowizny okazów gatunków;

[](<>)11) wwożenia z zagranicy lub wywożenia poza granicę państwa okazów gatunków;

[](<>)12) umyślnego przemieszczania z miejsc regularnego przebywania na inne miejsca;

[](<>)13) umyślnego wprowadzania do środowiska przyrodniczego

§ 6 ust. 5 rozporządzenia

płoszenia lub niepokojenia w miejscach gniazdowania **w trakcie obecności piskląt**
w gnieździe!

§ 9 pkt 1-2 rozporządzenia

\*usuwania od 1 marca do 15 października:

\- gniazd z budek dla ptaków i ssaków

\- gniazd na obiektach budowlanych lub terenach zieleni, 

**II.** Czynności **dozwolone** na podstawie rozporządzenia **(odstępstwa od zakazów)**

§ 6 ust. 5 rozporządzenia

7. niszczenie siedlisk lub ostoi, będących ich obszarem rozrodu, wychowu młodych, odpoczynku, migracji lub żerowania;
8. niszczenie, usuwanie* lub uszkadzanie gniazd, mrowisk, nor, legowisk, żeremi, tam, tarlisk, zimowisk lub innych schronień;
9. umyślne uniemożliwianie dostępu do schronień;

§ 6 ust. 5 rozporządzenia

umyślne płoszenie lub niepokojenie w miejscach noclegu, w okresie lęgowym w miejscach rozrodu lub wychowu młodych

§ 9 pkt 1-2 rozporządzenia

\*usuwanie od 16 października do końca lutego: 

\- gniazd z budek dla ptaków i ssaków

\- gniazd ptasich z obiektów budowlanych lub terenów zieleni, **jeżeli wymagają tego względy bezpieczeństwa lub sanitarne.**

Zgodnie z ogólnymi dyrektywami określonymi w ustawie o ochronie przyrody:

1.    **odstępstwa od zakazów** (pkt II, jak wyżej) w stosunku do gatunków objętych ochroną gatunkową, w tym gołębia miejskiego (art. 52 ust. 2 u.o.p.), mogą być wprowadzone pod następującymi warunkami, które muszą być spełnione łącznie: 

a) nie ma rozwiązań alternatywnych 

b) odstępstwo nie jest szkodliwe dla zachowania we właściwym stanie ochrony dziko występujących populacji chronionych gatunków zwierząt

2.  **zezwolenia na czynności objęte zakazami** (pkt I, jak wyżej) w stosunku do gatunków objętych ochroną gatunkową, w tym gołębia miejskiego (art. 56 ust. 4 u.o.p.), mogą być wprowadzone pod następującymi warunkami: 

a) **nie ma rozwiązań alternatywnych**,

b) zezwolenie **nie jest szkodliwe dla zachowania we właściwym stanie** ochrony dziko występujących populacji chronionych gatunków zwierząt, **oraz**

1. leżą w interesie ochrony dziko występujących gatunków roślin, zwierząt, grzybów lub ochrony siedlisk przyrodniczych lub
2. wynikają z **konieczności ograniczenia poważnych szkód** w odniesieniu do upraw rolnych, inwentarza
   żywego, lasów, rybostanu, wody lub **innych rodzajów mienia**, lub
3. leżą w interesie **zdrowia** lub bezpieczeństwa powszechnego, lub
4. są niezbędne w realizacji badań naukowych, działań edukacyjnych lub celów związanych z odbudową populacji, reintrodukcją gatunków roślin, zwierząt lub grzybów, albo do celów działań reprodukcyjnych, w tym do sztucznego rozmnażania roślin, lub
5. umożliwiają, w ściśle
   kontrolowanych warunkach, selektywnie i w ograniczonym stopniu, zbiór, pozyskiwanie lub przetrzymywanie okazów roślin lub grzybów oraz chwytanie, pozyskiwanie lub przetrzymywanie okazów zwierząt gatunków objętych ochroną w liczbie określonej przez wydającego zezwolenie, lub
6. w przypadku gatunków objętych ochroną ścisłą, gatunków ptaków oraz gatunków wymienionych w
   załączniku IV dyrektywy Rady 92/43/EWG z dnia 21 maja 1992 r. w sprawie ochrony siedlisk przyrodniczych oraz dzikiej fauny i flory - wynikają z koniecznych wymogów nadrzędnego interesu publicznego, w tym wymogów o charakterze społecznym lub gospodarczym lub wymogów związanych z korzystnymi skutkami o
   podstawowym znaczeniu dla środowiska, lub
7. w przypadku gatunków innych niż wymienione w pkt. 6 - wynikają ze **słusznego interesu strony** lub koniecznych wymogów **nadrzędnego interesu publicznego**, w tym wymogów o charakterze społecznym lub gospodarczym lub wymogów związanych z korzystnymi skutkami o podstawowym znaczeniu dla środowiska.

W przypadku zezwoleń, warunki a) i b) muszą być spełnione łącznie oraz dodatkowo należy wykazać spełnienie któregokolwiek z warunków wskazanych w punktach 1-7. Na marginesie, warto w tym miejscu nadmienić, że
zgodnie z art. 131 ust. 2 tzw. ustawy ocenowej „RDOŚ może zwracać się do regionalnej rady ochrony przyrody o wydanie opinii w sprawach z zakresu ochrony przyrody należących do jego kompetencji.”

## Ad udział organizacji społecznej w postępowaniu administracyjnym – dopuszczenie do udziału w postępowaniu

Zgodnie z art. 131 tzw. ustawy ocenowej (ustawa z dnia 3 października 2008 r. o udostępnianiu informacji o środowisku i jego ochronie, udziale społeczeństwa w ochronie środowiska oraz o ocenach oddziaływania
na środowisko), wydawanie decyzji na podstawie ustawy z dnia 16 kwietnia 2004 r. o ochronie przyrody należy do zadań RDOŚ. 

Zgodnie z [art. 31 § 1 k.p.a.](#_Art._31)
organizacji społecznej w postępowaniu administracyjnym przysługują dwa
uprawnienia, tj.:

1)    prawo żądania wszczęcia postępowania w sprawie dotyczącej innej osoby oraz 

2)    prawo żądania **dopuszczenia** tej organizacji do udziału w postępowaniu dotyczącej innej osoby, 

jeżeli jest to uzasadnione jej celami statutowymi i gdy przemawia za tym interes społeczny. 

Jeżeli organ administracji publicznej uzna żądanie organizacji społecznej za uzasadnione, wydaje **postanowienie** o (1) wszczęciu postępowania z urzędu lub o (2) dopuszczeniu organizacji do udziału w postępowaniu. 

Organizacja społeczna uczestniczy wówczas w postępowaniu na prawach strony ([art. 31 § 3 k.p.a.](#_Art._31)).

Jeśli zaś organ administracji uznaje żądanie to za nieuzasadnione wydaje postanowienie o odmowie wszczęcia postępowania lub dopuszczenia do udziału w postępowaniu organizacji społecznej, na które służy **zażalenie**.
Co istotne, w przepisie tym nie ograniczono możliwości żądania wszczęcia
postępowania tylko do postępowań zwyczajnych, a tym samym dopuszczalne jest
także występowanie przez organizację społeczną z żądaniem wszczęcia postępowań
nadzwyczajnych.

Powyższy przepis przewiduje zatem dwie przesłanki, od
spełnienia których zależy uwzględnienie żądania organizacji społecznej: 

1) po pierwsze - jest to **uzasadnione celami statutowymi** tej organizacji i 

2) po drugie - przemawia za tym **interes społeczny**. 

Przesłanki te muszą być spełnione **łącznie**. Niespełnienie chociażby jednego z tych warunków powoduje, że organ
administracji winien odmówić organizacji społecznej dopuszczenia do udziału w postępowaniu.

##### Ad 1) cele statutowe

W orzecznictwie wskazuje się, że „treść statutu organizacji społecznej winna być tak sformułowana, aby nie nasuwała żadnych wątpliwości, na jakie obszary działalności są nakierowane jej formy aktywności” (tak sąd w
wyroku z dnia Naczelnego Sądu Administracyjnego z dnia 13 czerwca 2018 r. sygn. akt II OSK 1741/16). W sprawie, w której cele stowarzyszenia zostały
określone jako: 

· wprowadzanie w życie szeroko rozumianego ekorozwoju dla zachowania środowiska przyrodniczego dla przyszłych pokoleń; 

· działanie na rzecz kultury prawnej sprzyjającej ochronie środowiska naturalnego i zabytków; 

· ochrona zdrowia i życia ludzi i innych istot; 

· kształtowanie świadomości ekologicznej społeczeństwa; 

· ocenianie i opiniowanie programów i zamierzeń inwestycyjnych mogących negatywnie oddziaływać na środowisko przyrodnicze i zdrowie ludzi; 

· ochrona tworów przyrody żywej i nieożywionej, otaczanie ich opieką w celu zachowania piękna, różnorodności, zasobów i swoistości rodzimego krajobrazu

· podejmowanie działań o charakterze interwencyjnym, 

· wykorzystywanie możliwości przewidzianych przez prawo; 

· uczestniczenie w tworzeniu, opiniowaniu, popularyzowaniu aktów prawnych dotyczących ochrony środowiska przyrodniczego i jego elementów, zasobów naturalnych, planowania przestrzennego; 

· uczestniczenie na prawach strony w postępowaniach administracyjnych i sądowych związanych z lokalizacją i realizacją inwestycji mogących oddziaływać na środowisko i obiekty przyrodnicze oraz w postępowaniach administracyjnych i sądowych o wycinkę drzew i krzewów

Sąd uznał, że „tego rodzaju ogólne cele nie pozwalają na uznanie, że działalność Stowarzyszenia pozostaje w ścisłym związku z przedmiotem postępowania w przedmiocie warunków zabudowy. Przedmiot działania może być opisany syntetycznie i pozwalać Stowarzyszeniu na rozmaite formy działalności - i to na terenie całego kraju, ale nie oznacza to, że Stowarzyszenie może wziąć udział w każdym postępowaniu administracyjnym. Prawidłowo uznał sąd I instancji, że cele Stowarzyszenia określone zostały w sposób tak ogólny, że nie sposób stwierdzić istnienia pomiędzy nimi, a przedmiotem postępowania rzeczywistego powiązania merytorycznego w sensie
prawnym i faktycznym.” 

##### Ad 2) interes społeczny

W tej samej sprawie, sąd wskazał, że:

\- „pojęcie "interesu społecznego" wymaga każdorazowo indywidualnej oceny

\- nie wystarczy „interes społeczny” zawarty w celach działania i statucie organizacji, aby była ona dopuszczona do udziału w postępowaniu administracyjnym

\- nie wystarczy „ogólnikowe sformułowanie przez organizację społeczną, że działa w interesie społecznym”

\- nie wystarczy „powoływanie się na ochronę środowiska, ochronę zdrowia czy życia ludzi, bo są to cele wskazane bardzo ogólnie i na tej zasadzie każda organizacja musiałaby być dopuszczona do udziału w każdym postępowaniu”

\- organizacja powinna wskazywać „konkretne okoliczności faktyczne, prawne, które mogą świadczyć o tym, że
powinna w tym postępowaniu uczestniczyć”, przy czym „nie muszą to być takie okoliczności, które już rzeczywiście wystąpiły, ale okoliczności, które mogą zaistnieć”

\- organizacja „winna podać takie okoliczności, które będą świadczyły o tym, że jej udział w tym postępowaniu jest zasadny, bo zachodzą wątpliwości co do pewnego rodzaju okoliczności i jej udział może dodatkowo zagwarantować, że te okoliczności zostaną prawidłowo wyjaśnione (zob. wyrok NSA z 25 października 2016 r., sygn. II OSK 107/15).

Postanowienie o odmowie dopuszczenia organizacji społecznej do udziału w postępowaniu jest zaskarżalne **zażaleniem**, a następnie skargą do sądu administracyjnego. Zaskarżenie postanowienia nie skutkuje jednak
przerwaniem toku postępowania w sprawie ani nie stanowi przesłanki zawieszenia postępowania. 

Na podstawie [art. 31 § 5 k.p.a.](#_Art._31) organizacja społeczna, która nie uczestniczy w postępowaniu na prawach
strony (np. w związku z jej niedopuszczeniem przez organ do udziału w postępowaniu na prawach strony), może **za zgodą organu administracji publicznej** przedstawić temu organowi swój **pogląd** w sprawie, wyrażony w **uchwale** lub **oświadczeniu** jej organu statutowego. W takiej sytuacji:

\- organizacja społeczna nie bierze udziału w postępowaniu, 

\- organizacja społeczna jest uczestnikiem postępowania, 

\- organizacja społeczna nie musi spełniać przewidzianych w art. 31 k.p.a. przesłanek dotyczących zgodności celów statutowych z przedmiotem sprawy oraz działania w interesie społecznym. 

Organizacja społeczna może zostać uczestnikiem postępowania i wyrazić swój pogląd w sprawie kiedy odmówiono jej udziału w sprawie ze względu na brak wystąpienia przesłanek przewidzianych w art. [31 § 1
k.p.a.](#_Art._31)

Uchwała lub oświadczenie organu statutowego organizacji społecznej powinna mieć formę pisemną, jednak nie można wykluczyć wniesienia
ich ustnie do protokołu.

W przedmiocie wyrażenia zgody na przedstawienie przez organizację społeczną jej stanowiska (poglądu) w sprawie organ prowadzący postępowanie orzeka w formie **postanowienia** (art. 123 § 2 k.p.a.), które może być zarówno pozytywne, jak i negatywne. Postanowienie nie podlega zaskarżeniu zażaleniem, a więc nie wymaga również uzasadnienia. Postanowienie to może być kwestionowane (przez podmioty biorące udział w postępowaniu) wyłącznie w trybie art. 142 k.p.a.

Przedstawienie organowi poglądu w sprawie przez organizację społeczną w trybie art. 31 § 5 k.p.a. **nie pozbawia tej organizacji uprawnienia do późniejszego wystąpienia z żądaniem dopuszczenia jej do udziału w postępowaniu w tej sprawie na prawach strony** (zob. wyr. NSA z 9.3.1988 r., IV SAB 30/87, OSP 1989 Nr 6 poz. 133).

## [](<>)Ad udział organizacji społecznej w postępowaniu administracyjnym – wnoszenie środków zaskarżenia

Dopuszczenie organizacji społecznej do udziału w postępowaniu administracyjnym na podstawie [art. 31 k.p.a.](#_Art._31), o którym mowa powyżej, daje organizacji prawa procesowe wyłącznie w postępowaniu administracyjnym. Ewentualne uprawnienie organizacji społecznej biorącej udział w postępowaniu na prawach strony, do wniesienia **skargi do sądu administracyjne**go („legitymacja skargowa”), uregulowane zostało natomiast w [art. 50 § 1 p.p.s.a](#_Art._50). oraz [art. 52 p.p.s.a.](#_Art._52)

Uprawnienie to zależy od tego, czy:

1. cele statutowe organizacji pokrywają się z przedmiotem postępowania oraz 
2. czy organizacja została dopuszczona do udziału w postępowaniu **przed organem pierwszej instancji na prawach strony** oraz 

3. czy organizacja wniosła przewidziane prawem środki zaskarżenia decyzji w toku instancji administracyjnych i czy zostały one wyczerpane.

Niespełnienie chociażby jednego z warunków wymienionych w art. 50 i 52 p.p.s.a. powoduje, że organizacja społeczna nie posiada legitymacji skargowej, tj. nie może być stroną w sprawie sądowoadministracyjnej (zob. wyr. WSA w Bydgoszczy z 7.10.2008 r., I SA/Bd 285/08). Analogicznie, spełnienie tylko jednego z warunków, np. sam fakt udziału organizacji społecznej w postępowaniu administracyjnym jest niewystarczający do uznania, że posiada ona legitymację skargową (zob. wyr. NSA z 10.4.2008 r., II OSK 374/07; wyr. NSA z 7.5.2019 r., II OSK 1584/17).

Ad 1. 

Po pierwsze, sprawa sądowoadministracyjna musi się mieścić w zakresie jej statutowej działalności, przy czym, sąd administracyjny, badając spełnienie powyższego warunku, nie jest związany stanowiskiem organu administracji publicznej w tej kwestii, co oznacza, iż może uznać, że warunek ten nie jest spełniony również w sytuacji, gdy dana organizacja społeczna brała udział w postępowaniu administracyjnym jako podmiot na prawach strony. W skardze wnoszonej przez organizację społeczną powinien zatem zostać wykazany związek przedmiotu sprawy z działalnością statutową organizacji a także interes społeczny, o których mowa w art. 31 k.p.a. Jak wskazał WSA w Warszawie w wyroku z 14.02.2014 r., IV SA/Wa 2032/13, „przesłanka materialnoprawna wymaga, dla stwierdzenia jej wystąpienia, ustalenia merytorycznego związku treści rozstrzygnięcia działania organu administracji publicznej z celami statutowymi organizacji społecznej. Nie do przyjęcia jest, że jednostka musi wykazać interes materialny wynikający z przepisu prawa materialnego, zaś organizacja społeczna może otrzymać legitymację na podstawie hasłowo, ogólnikowo określonych celów statutowych, bez wykazania związku z przedmiotem zaskarżonego działania. Ogólne cele: ochrona przyrody, ochrona krajobrazu, ochrona środowiska nie dają podstaw do wykazania celu statutowego będącego podstawą do wyprowadzenia legitymacji skargowej. Ustalenie warunków zabudowy i
zagospodarowania terenu nie pozostaje w bezpośrednim związku z tak określonymi celami, a związek ten nie może być pośredni.”

Ad 2.

Po drugie, konieczne jest, by organizacja ta uczestniczyła w danym postępowaniu administracyjnym jako podmiot **na prawach strony**. Jeżeli organizacja społeczna ograniczyła się do wyrażenia swojego poglądu w sprawie administracyjnej w trybie art. 31 § 5 k.p.a., nie ma legitymacji skargowej w postępowaniu sądowoadministracyjnym (zob. wyr. NSA z 13.1.2011 r., II OSK 26/10). Sąd administracyjny nie jest związany postanowieniem organu
administracji publicznej o dopuszczeniu organizacji społecznej do postępowania administracyjnego, a obowiązany jest wykazać związek materialny statutowego celu z przedmiotem sprawy (zob. post. NSA z 27.9.2013 r., II OSK 1005/12).

W sytuacji gdy drugi z warunków nie zostanie spełniony, taka organizacja społeczna może się ubiegać o dopuszczenie jej do udziału w postępowaniu sądowoadministracyjnym w charakterze **uczestnika**.

Ad 3.

Ponadto, ustawodawca uzależnił dopuszczalność wniesienia skargi od **wyczerpania środków zaskarżenia w pierwszej instancji**, jeżeli służyły one skarżącemu w postępowaniu przed właściwym organem administracji
publicznej, takich jak np.:

· zażalenie (np. na bezczynność organu), 

· odwołanie lub 

· ponaglenie, 

przy czym 

\- katalog powyższych środków zaskarżania jest otwarty i dotyczy sytuacji, gdy przepisy takie środki przewidują,

\- warunek wyczerpania środków zaskarżenia będzie spełniony dopiero po rozpoznaniu wniesionego środka przez organ administracji publicznej (np. brak wyczerpania środków zaskarżenia będzie miał miejsce w przypadku
wniesienia skargi do sądu administracyjnego po uprzednim wniesieniu środka zaskarżenia przysługującego w postępowaniu administracyjnym, ale przed jego rozpoznaniem przez właściwy organ, 

\- warunek wyczerpania środków zaskarżenia jest spełniony również w sytuacji, gdy odwołanie od decyzji lub zażalenie na postanowienie złożyła **inna strona** niż wnosząca skargę do sądu. 

Zgodnie z [art. 58 p.p.s.a.,](#_Art._58) sąd może odrzucić skargę, jeżeli jest niedopuszczalna, np. z powodu braku interesu
prawnego strony, o którym mowa w [art. 50 p.p.s.a](#_Art._50). Sąd odrzuca skargę postanowieniem, na które przysługuje skarga kasacyjna do NSA, bez względu na przyczynę odrzucenia skargi.

## Ad udział organizacji społecznej w postępowaniu wymagającym udziału społeczeństwa

Na marginesie tylko wskazać można, że w postępowaniach wymagających udziału społeczeństwa organizacjom ekologicznym spełniającym warunek z [art. 44 ust. 1 ustawy ocenowej](#_Art._44) przysługują szczególne uprawnienia, m.in. uprawnienie do wniesienia odwołania od decyzji wydanej w postępowaniu wymagającym udziału społeczeństwa, jeżeli jest to uzasadnione celami statutowymi tej organizacji, także w przypadku, gdy nie brała ona udziału w postępowaniu przed organem I instancji.

W każdym innym postępowaniu (niewymagającym udziału społeczeństwa) organizacje społeczne (nie tylko ekologiczne) mogą uczestniczyć na ogólnych zasadach, tj. po spełnieniu wymagań wynikających z art. 31 § 1 k.p.a.,
przy czym zakwalifikowanie postępowania administracyjnego do kategorii postępowania wymagającego udziału społeczeństwa może wynikać wyłącznie z konkretnego przepisu prawa. 

Jako przykładowe postępowania wymagające udziału społeczeństwa można wymienić postępowanie w sprawie wydania:

1) decyzji o środowiskowych uwarunkowaniach zgody na realizację przedsięwzięcia, w ramach którego przeprowadza się ocenę oddziaływania przedsięwzięcia na środowisko – na podst. art. 79 ust. 1 ustawy
ocenowej decyzji o pozwoleniu na budowę, o zatwierdzeniu projektu zagospodarowania działu lub terenu lub
projektu architektoniczno-budowlanego, o pozwoleniu na wznowienie robót, o zezwoleniu na realizację inwestycji drogowej, o zezwoleniu na realizację inwestycji w zakresie lotniska użytku publicznego oraz o pozwoleniu na realizację inwestycji (w zakresie budowli przeciwpowodziowych), w ramach którego przeprowadza się ponowną ocenę oddziaływania na środowisko – na podst. art. 90 ust. 2 pkt 1 ustawy ocenowej.
