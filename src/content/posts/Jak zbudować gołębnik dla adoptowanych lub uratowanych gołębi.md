---
title: Jak zbudować gołębnik dla adoptowanych i uratowanych gołębi?
author: Iga Spodzieja
pubDate: 2022.10.27
description: Instrukcja budowy gołębnika dla adoptowanych i uratowanych gołębi.
image: /images/posts/Jak%20zbudować%20gołębnik/Wulf%20Aviary%20Front.jpg
---

@table_of_contents

Ten post to tłumaczenie [*How to Create an Aviary for Rescued Pigeons (or Doves)* ze strony *Palomacy*](https://www.pigeonrescue.org/birds/creating-an-aviary/). Dziękuję Elizabeth Young za pozwolenie mi na zamieszczenie na Chatce Gołębia przetłumaczonej wersji jej posta.

Zanim przejdę do tłumaczenia, chciałabym napisać o kilku ważnych rzeczach. Po pierwsze, post dotyczy realiów amerykańskich, więc na rynku polskim nie znajdziemy produktów w 100% odpowiadającym tym, które są podane w poście. Można natomiast poszukać czegoś bardzo podobnego. Po drugie, Palomacy działa w Północnej Kalifornii, gdzie cały rok jest ciepło i rzadko pada deszcz, dlatego większość pokazanych poniżej gołębników jest bardzo odkryta, mało zadaszona. Za jakiś czas pojawi się kolejny post, w którym przedstawię gołębniki znajdujące się w chłodniejszych klimatach. Po trzecie, wiem, że dla niektórych osób niezrozumiałe mogą być ciągłe wzmianki o gołębiach kingach. Kingi to masywne, ciężkie (i najczęściej białe) gołębie domowe, hodowane na mięso. W USA mięso z gołębia cieszy się większą popularnością niż w Polsce, stąd też większa liczba kingów, która potrzebuje pomocy i nowego domu. Po czwarte, w poście jest głównie mowa o gołębiach domowych, ale oczywiście taki gołębnik nadaje się również dla gołębi miejskich, grzywaczy i sierpówek, które nie mogą żyć na wolności (są niepełnosprawne, chore czy zbyt oswojone). Kolejna ważna kwestia – w tłumaczeniu przekonwertowałam stopy i cale (czyli jednostki długości używane w USA) na metry oraz centymetry i zaokrągliłam je do pierwszego miejsca po przecinku, a w nawiasach okrągłych obok zostawiałam oryginalne miary. I ostatnia rzecz – moje komentarze, czyli treść, która nie znajduje się w oryginalnym poście, oznaczyłam [nawiasami kwadratowymi]. Oto tłumaczenie:


*Opublikowano 17.03.2012*

*Ostatnia edycja 05.03.2021*

Uratowane gołębie domowe są mądrymi, delikatnymi, przepięknymi i czarującymi ptakami, które dobierają się w pary na całe życie i czule do siebie gruchają. Gołębie te są rozmnażane i traktowane przedmiotowo w biznesie i hobby (produkcja mięsa, wypuszczanie "gołębi ślubnych", trening psów, loty gołębi pocztowych, wystawy). Wiele z nich umiera, ale te, które cudem uda się uratować, potrzebują nowego domu, w którym staną się cudownymi pupilami domowymi. Gołębi domowych nie można wypuścić na wolność, ponieważ nie potrafią same znaleźć sobie pożywienia i nie są na tyle dobrymi lotnikami, by uciec przed drapieżnikami. Nie przetrwają na wolności i potrzebują bezpiecznego, odpowiedzialnego domu. Dla gołębi domowych nie istnieje coś takiego jak "wolność". Trzymając je w gołębniku, nie znęcamy się nad nimi, my ratujemy im życie.

![](/images/posts/Jak%20zbudować%20gołębnik/June%20Bug.jpg)
*Chory i wycieńczony king o imieniu June Bug miał zostać poddany eutanazji w schronisku dla bezdomnych zwierząt, ale po tym, jak został uratowany i otrzymał odpowiednią opiekę, wrócił do pełni zdrowia i został adoptowany przez wspaniałą rodzinę.*

W 2007 roku w schronisku dla bezdomnych zwierząt natknęłam się na kinga, który miał zostać uśpiony z powodu braku chętnych na adopcję. Po znalezieniu mu nowego domu, stworzyłam MickaCoo Pigeon & Dove Rescue, które następnie przemieniło się w Palomacy. Od tamtej pory znaleźliśmy wspaniałe domy dla ponad 1000 gołębi w Północnej Kalifornii i pomogliśmy niezliczonej liczbie ptaków w Stanach Zjednoczonych oraz innych miejscach na świecie. Mimo to jesteśmy zawsze przepełnieni ptakami, które mamy pod opieką jako dom tymczasowy, a na naszej liście znajduje się jeszcze więcej ptaków oczekujących na pomoc. Potrzebujemy więcej adoptujących! Zbudowanie pięknego, spektakularnego i bezpiecznego gołębnika dla uratowanych gołębi jest proste. Z ogromną przyjemnością pomożemy ci zapewnić dom dla twoich uratowanych aniołków.

![](/images/posts/Jak%20zbudować%20gołębnik/Helen%20Aviary.jpg)
*Piękny i prosty do zrobienia gołębnik. Ratuje życie 6–8 gołębiom.*

# Najważniejsze informacje

Kiedy budujesz gołębnik, pamiętaj o kilku istotnych rzeczach.

- Gołębnik musi być solidnie zbudowany, by chronić ptaki przed drapieżnikami i gryzoniami (nieważne gdzie mieszkasz i jakich odstraszaczy na zwierzęta używasz).
- **Cały wybieg – spód, boki i góra** – musi być obtoczony **siatką metalową** [**ocynkowaną** i/lub **pokrytą warstwą PVC**, w innym przypadku będzie rdzewieć] o **rozmiarze oczek nie większym niż 6,4 mm (0.25')**, która na łączeniach nie powinna mieć przerwy większej niż 6,4 mm [zalecana **grubość drutu to 0,6 mm (23 gauge) lub grubszy**].
- **Podłoga, ściany i dach powinny znajdować się NAD siatką.**
- Nigdy nie powinno się używać siatki dla kur (ani siatki przeciw ptakom), ponieważ jest to śmiertelna pułapka dla ptaków, które zaplątają się w nią.
- Im większy gołębnik, tym lepiej.
- Połowa gołębnika powinna być osłonięta (dachem oraz ścianami), a połowa odkryta, by do gołębnika docierało światło i świeże powietrze.
- Gołębnik powinien być zlokalizowany w  nasłonecznionym miejscu (cień jest łatwy do stworzenia), które umożliwia ci obserwowanie swoich ptaków (i cieszenie się nimi).
- Wszystkie drzwi oraz zasuwki powinny być zabezpieczone przed szopami praczami.

[Mój komentarz: w oryginalnym poście widnieje informacja, że polecana jest również siatka o rozmiarze oczek 12,7 mm (0.5"), jednak jego autorka powiedziała mi, że ta informacja będzie za niedługo zaktualizowana z tego względu, że do niektórych gołębników z siatką o takim rozmiarze oczek wchodziły małe myszy. Ogółem siatka 12,7 mm też jest dobra i chroni przed drapieżnikami, włączając szczury, natomiast 6,4 mm jest jeszcze lepsza, bo o ile myszy nie zrobią krzywdy gołębiom, to mogą wyjadać jedzenie i zostawiać odchody. W przypadku siatki z oczkami 12,7 mm polecana jest grubość drutu między 1,2 mm (18 gauge) a 1,6 mm (16 gauge). Kolejna sprawa to różnica między siatką ocynkowaną a pokrytą warstwą PVC. Jako że nie mam pojęcia na temat siatek, ufam [temu artykułowi](https://www.mgprojekt.com.pl/blog/siatka-ogrodzeniowa/), w którym napisane jest, że, np. w siatce powlekanej PVC o średnicy 4,2 mm drut ma grubość 3 mm, dlatego jeśli chcemy, żeby siatka była jak najbardziej sztywna, to lepiej wybrać siatkę ocynkowaną o grubości 4 mm. Co więcej, siatki ocynkowane są tańsze].

Zainspiruj się świetnym designem naszych [panelowych gołębników](https://www.pigeonrescue.org/2015/08/05/our-aviary-panels-kit-project/), sprawdź jak łatwo zrobić bezpieczny [gołębnik przy użyciu kennela i siatki metalowej](https://www.pigeonrescue.org/2021/10/03/how-to-diy-make-the-easiest-safe-pigeon-or-dove-aviary/) [akurat kennel+siatka metalowa jest raczej nie do zrobienia w Polsce, bo, z tego co widzę, nigdzie nie można kupić takich gigantycznych, zewnętrznych kenneli] oraz przeczytaj mnóstwo innych pożytecznych informacji.

![](/images/posts/Jak%20zbudować%20gołębnik/Panel%20Aviary.jpg)
*Mocujemy siatkę 6,4 mm do paneli 1,2 x 2,4 m (4 x 8') skonstruowanych z desek 5 cm szerokości x 10 cm głębokości (2 x 4s) i śrubujemy je ze sobą tak, by tworzyły podłogę, ściany i sufit. Prefabrykowane panele są proste do zrobienia, wydajne, tanie, łatwe do transportu, montażu i demontażu. Chroniąca przed drapieżnikami i gryzoniami podłoga [prawe dolne zdjęcie] dla tego gołębnika o wymiarach 4,9 m długości x 2,4 m szerokości (16 x 8') jest zbudowana z czterech ześrubowanych ze sobą paneli 1,2 x 2,4 m (4 x 8').*

![](/images/posts/Jak%20zbudować%20gołębnik/Rescue%20Ranch%20Aviary.jpg)
*Wykonany z siatki metalowej spód gołębnika powinien zostać pokryty gładką, odpowiednią dla gołębi podłogą, np. sklejką, kostką brukową, deskami kompozytowymi lub panelami winylowymi.*

Gołębie domowe to spokojne i łagodne ptaki, które prześcigają się w "sztuce leniuchowania". Mogą szczęśliwie mieszkać cały rok w zewnętrznym gołębniku (ogrzewanie ani chłodzenie nie są potrzebne w większości miejsc na świecie). Gołębnik musi chronić gołębie przed drapieżnikami (być porządnie zbudowany), gryzoniami (mieć siatkę metalową z oczkami nie większymi niż 6,4 mm) i posiadać osłonięty obszar, który zapewni gołębiom odpowiedni cień w upały oraz ochroni je zimą przed nawałnicami. Gołębie potrzebują około 20 minut codziennej opieki oraz godziny cotygodniowego sprzątania gołębnika. Są ciche, spokojne i, [jeśli poświęci im się wystarczająco dużo uwagi](Jak zaprzyjaźnić się z gołębiem), większość z nich zacznie traktować nas jak swoich przyjaciół.

Zbudowanie przytulnego, ładnego i bezpiecznego gołębnika dla uratowanych gołębi, które nie mogą żyć na wolności, jest łatwe. Proszę, nie rób z dzikich ptaków pupilków domowych. Jest wystarczająco dużo gołębi, które nie mogą żyć na wolności i potrzebują domu!

# Rozmiar

O ile pozwala ci na to miejsce i budżet, zbuduj duży gołębnik. Gołębie domowe spędzają w nim cały czas, ponieważ nie można bezpiecznie wypuszczać ich na wolny oblot [latanie poza domem/mieszkaniem lub gołębnikiem]. Miejsce to jeden z najlepszych prezentów, jakie możesz podarować gołębiom-pupilom. Dla własnej wygody, zbuduj na tyle duży gołębnik, by wejść do środka (łatwiej w ten sposób dbać o porządek), ale jeśli naprawdę chcesz czerpać przyjemność z bycia gołębim opiekunem, zbuduj tak duży gołębnik, by móc usiąść na krześle lub ławce wewnątrz i poczuć się jak członek stada. Minimalny rozmiar, który polecam to: **2,1 m długości x 1,2 m szerokości x 1,8 m wysokości (7 x 4 x 6') dla dwóch lub czterech gołębi miejskich/domowych/grzywaczy lub ośmiu sierpówek** [cukrówki niestety nie są wystarczająco zahartowane na polskie zimy, to samo dotyczy gołąbków diamentowych]. 

**Uwaga: pojedynczy gołąb musi mieszkać z tobą w domu/mieszkaniu. Na zewnątrz będzie zbyt zestresowany i samotny.**

Gołębnik o wymiarach 2,4 m długości x 2,4 m szerokości x trochę więcej niż 1,8 m (8 x 8 x 6') wysokości pomieści do 10 gołębi oraz zapewni tobie i twoim gołębiom jeszcze więcej radości. Często pytacie nas o zewnętrzną klatkę dla ptaków lub [kurnik](https://www.werandacountry.pl/cache/685-685/bfe41a533e4ae75fe529cc4ccb6c5a63/jak_zalozyc_kurnik_3_tinify.webp) *[mały drewniany domek z niewielką wolierą]*, ale nie możemy polecić żadnej z tych opcji. Klatka jest zbyt mała, by trzymać w niej ptaka przez całe jego życie, dlatego musi znajdować się w twoim domu/mieszkaniu, gdzie gołąb może codziennie bezpieczne poza nią polatać (jeśli dany wybieg jest zbyt mały, byś mógł wejść do środka i swobodnie się w nim poruszać, to jest to [klatka](Klatka), a nie gołębnik – taki wybieg jest zbyt mały, aby ptaki mogły mieszkać w nim na zewnątrz). Z kolei kurniki są malutkie, ciasne i okropne. Są robione po to, żeby były tanie i wygodne dla ludzi, a nie po to, żeby były odpowiednie dla gołębi. Ptaki mieszkające w w nich nie mają miejsca ani do przemieszczania się, ani do normalnego życia, a ich właściciele myślą, że pozwalanie ptakom na wolny oblot rekompensuje im ich udrękę. Wcale tak nie jest. Wolny oblot jest dla gołębi domowych zabójczy. "Domowe niebo" nie istnieje.

![](/images/posts/Jak%20zbudować%20gołębnik/Shae%20Aviary.jpg)
*Nigdy nie mów, że nie masz miejsca na gołębnik.*

![](/images/posts/Jak%20zbudować%20gołębnik/Patio%20Aviary.jpg)
*Zadaszone patio zostało przerobione na gołębnik o rozmiarach 3,1 x 4 m (10 x 13').*

![](/images/posts/Jak%20zbudować%20gołębnik/Wulf%20Aviary.jpg)
*Ten duży, piękny gołębnik jest domem dla 24 uratowanych gołębi.*

![](/images/posts/Jak%20zbudować%20gołębnik/Jameson%20Aviary.jpg)
*Ten wybudowany dla uratowanych gołębi gołębnik panelowy o wymiarach 4,9 x 2,4 x 2,4 m (16 x 8 x 8') znajduje się na ranczu dla uratowanych zwierząt Jameson's Animal Rescue Ranch w Napie.*

# Projekt

Przestrzeń pozioma jest najważniejsza. Nawet te ptaki, które nie są wystarczająco dobrymi lotnikami, by przetrwać na wolności, lubią rozciągnąć skrzydła i trochę polatać. Dlatego zaprojektuj gołębnik w taki sposób, aby był najdłuższy jak to możliwe. Minimalna długość, którą sugeruję to 2,13 m (7'), ale im dłuższy, tym lepiej. Prostokątne gołębniki są najlepsze, bo oferują ptakom możliwość potrzepotania skrzydłami. Natomiast okrągłe oraz sześciokątne gołębniki są wprawdzie ładne, ale muszą być bardzo duże, by oferować takie same możliwości jak prostokątne gołębniki. Gołębie żerują (oraz tańczą, flirtują, kąpią się i socjalizują) na ziemi, jednak wlatują również na wyżej położone miejsca. Polecam zrobić dwuspadowy lub jednospadowy dach, by, po pierwsze, uniemożliwić gromadzenie się na nim deszczu i , po drugie, zapewnić ptakom poddasze, na którym będą grzędować. Zostaw siatkę metalową na chociaż niewielkim obszarze "dachu", by  wpuścić do środka trochę słońca, deszczu, światła księżycowego i świeżego powietrza.

![](/images/posts/Jak%20zbudować%20gołębnik/Michelle%20Aviary.jpg)
*Gołębnik można zbudować samodzielnie lub wynająć w tym celu ekipę budowlaną.*

![](/images/posts/Jak%20zbudować%20gołębnik/Polka%20Dot%20Aviary.jpg)
*Gołąb pocztowy o imieniu Polka Dot, który zagubił się podczas lotów gołębi pocztowych, zainspirował wybudowanie tego uroczego gołębnika (może pomieścić 4 gołębie).*

![](/images/posts/Jak%20zbudować%20gołębnik/Cynthia%20Aviary.jpg)
*Cudowny, samoratujący się [gołąb, który przylatuje do człowieka, by ten mu pomógł] gołąb o imieniu Glory zainspirował bliskich Cynthii do zbudowania [tego dużego, pięknego gołębnika](https://www.pigeonrescue.org/2020/09/13/how-glory-made-the-world-right-side-up/).*

![](/images/posts/Jak%20zbudować%20gołębnik/Terra%20Savia%20Aviary.jpg)
*Gołębniki są pięknym wzbogaceniem winiarni, np. [tej w Terra-Savia](http://www.rescuereport.org/2011/10/terra-savia-winerys-gorgeous-life.html). Są łatwe w utrzymaniu, a goście uwielbiają je.*

![](/images/posts/Jak%20zbudować%20gołębnik/San%20Damiano%20Aviary.jpg)
*Dom Rekolekcyjny San Damiano w Danville zbudował [ten duży, piękny gołębnik](https://www.pigeonrescue.org/2020/02/19/san-damianos-aviary-in-the-spirit-of-st-francis/) dla uratowanych gołębi na cześć św. Franciszka.*

# Lokalizacja

Jeśli chodzi o umiejscowienie gołębnika, polecam wybrać lokalizację, w której masz najlepszy widok na ptaki, a jednocześnie spełniasz ich potrzeby i nie denerwujesz sąsiadów. Gołębie są ciche, jednak należy pamiętać, że gruchają, dlatego gdy wybierasz miejsce na gołębnik, weź pod uwagę odgłosy, jakie z siebie wydają. Gołębie źle widzą w słabym oświetleniu, dlatego jasna lokalizacja jest najlepszym wyborem. Najbardziej lubię gołębniki, które oferują i słońce, i deszcz – ptaki je uwielbiają (pamiętaj, że skrzynki lęgowe nie mogą być mokre). 

![](/images/posts/Jak%20zbudować%20gołębnik/Shae%20With%20Gem.jpg)
*Gołębnik połączony z domem i oknem daje dużo radości zarówno gołębiowi, jak i jego opiekunowi.*

![](/images/posts/Jak%20zbudować%20gołębnik/Backyard%20Aviary.jpg)
*Adoptujący zlecili wykonanie tego pięknego gołębnika w swoim ogrodzie.*

# Fundament/podłoga

Gołębnik może być wybudowany na płycie cementowej, kostce brukowej, drewnianej podłodze, pod którą znajduje się siatka metalowa (żeby uniemożliwić gryzoniom przegryzienie się przez drewno) lub na gołej ziemi [pod ziemią również musi znajdować się siatka]. Podłoga powinna być łatwa do czyszczenia, posiadać dobry odpływ i chronić przed gryzoniami oraz drapieżnikami, które będą próbować dokopać lub dogryźć się do środka. Jeśli spód gołębnika nie jest zrobiony z cementu, pod całą podłogą musi znajdować się siatka metalowa (z oczkami nie większymi niż 6,4 mm), by powstrzymać gryzonie i drapieżniki. Siatka powinna być pokryta drewnem, kostką brukową, płytkami lub panelami winylowymi, ponieważ stanie na prętach jest niezdrowe dla ptasich łapek. Mój podwórkowy gołębnik to tak naprawdę przerobione patio z cementowym spodem. To dobre rozwiązanie dla ptaków, ale dla mnie byłoby wygodniej, jeśli podłoga byłaby gładka i nachylona – tworzyłaby odpływ. Jeżeli spód jest zrobiony z cementu (drewna lub płytek), kupy powinny być codziennie z niego zdrapywane.

![](/images/posts/Jak%20zbudować%20gołębnik/Maryam%20Aviary.jpg)
*Cynthia i jej córka Maryam zaprojektowały i zbudowały ten wspaniały gołębnik. Podłoga posiada odpływ i została wykonana za pomocą wylanego na dno cementu.*

![](/images/posts/Jak%20zbudować%20gołębnik/Cement%20Pavers%20Aviary.jpg)
*Płyty cementowe umieszczone na siatce metalowej są komfortowe, stabilne i łatwe do sprzątania.*

![](/images/posts/Jak%20zbudować%20gołębnik/Trex%20Aviary.jpg)
*Deski kompozytowe, pod którymi znajduje się siatka metalowa, to świetna podłoga.*

![](/images/posts/Jak%20zbudować%20gołębnik/Wheel%20Aviary.jpg)
*Dzięki przytwierdzonym do gołębnika kółkom, można łatwo przemieszczać go po patio. Podłoga jest zrobiona z siatki metalowej pokrytej panelami winylowymi.*

![](/images/posts/Jak%20zbudować%20gołębnik/Tiles%20Aviary.jpg)
*Podłoga w tym pięknym gołębniku wykonana jest z osiatkowanych paneli kompozytowych, na które wyłożono płytki.*

![](/images/posts/Jak%20zbudować%20gołębnik/Tree%20Aviary.jpg)
*Aby gołębnik był bezpieczny, chroniąca przed drapieżnikami i gryzoniami siatka metalowa musi znajdować się na wszystkich jego płaszczyznach – pod podłogą, nad dachem i nad ścianami.*

Uwaga: nie polecamy już drenażu z kamieni, ponieważ z czasem okazał się problematyczny, szczególnie w kwestii zwiększonego ryzyka występowania nicieni. Przepraszamy!

# Konstrukcja

Gołębnik musi zabezpieczać ptaki przed gryzoniami i drapieżnikami. Nawet w miejskich lub podmiejskich rejonach znajdują się koty, ptaki drapieżne, szczury i szopy pracze (w niektórych miejscach zagrażających gołębiom zwierząt jest jeszcze więcej). Gołębnik musi być solidnie zbudowany. Szopy pracze są niezwykle silne i natarczywe, i jeśli znajdą słaby punkt w konstrukcji, będą rozpracowywać go noc za nocą, dopóki nie uda im się dostać do środka. Natomiast jeśli gołębnik jest dobrze zbudowany, drapieżniki przestaną testować go i zostawią ptaki w spokoju. Gołębnik musi być całkowicie obtoczony chroniącą przed dziką fauną siatką metalową z oczkami nie większymi niż 6,4 mm. Wielkość oczek i grubość drutu jest ważna [o grubości była wcześniej mowa – dla siatki 6,4 mm polecany jest drut o grubości przynajmniej 0,6 mm]. Jeśli oczka są większe, przyciągniesz myszy i narazisz swoje ptaki na draśnięcie pazurem drapieżnika. Wyniki w Google Obrazy pokażą ci zdjęcia gołębników wykonanych z siatki dla kur lub ogrodzeniowej siatki ślimakowej, ale nie pokażą ci rzezi, jaką urządzą sobie drapieżniki, gdy dorwą ptaki przez zbyt duże oczka i rozerwą je żywcem (a ptaki te niby dalej będą "bezpiecznie" znajdować się w środku). Co więcej, siatka z otworami większymi niż 6,4 mm zaprosi wszystkie myszy do urządzenia sobie nowego domu w gołębniku. O wiele lepiej od razu zrobić gołębnik, który chroni przed gryzoniami i drapieżnikami, niż naprawiać źle zrobiony gołębnik.

![](/images/posts/Jak%20zbudować%20gołębnik/Mesh%20Latch.jpg)
*Polecamy siatkę z oczkami 6,4 mm, która powstrzyma nawet najmniejszą mysz. Zawsze zamykaj każdy zamek i zasuwkę. Szopy pracze są bardzo bystre i groźne.*

# Warunki pogodowe i zapewnienie schronienia

Mieszkam w San Francisco. Adoptujący i wolontariusze Palomacy mają gołębniki w całym San Francisco Bay Area. Nasza pogoda jest łagodna. Gołębnik musi mieć osłonięty obszar, który zapewni wystarczająco dużo cienia (by nie dopuścić do przegrzania się ptaków) i ochronę przed nawałnicami zimą. Gołębie uwielbiają deszcz, więc cały gołębnik nie musi być zadaszony, jednak należy pamiętać o tym, że skrzynki lęgowe nie mogą się zamoczyć. W zależności od tego, gdzie mieszkasz, możliwe, że będziesz musiał zapewnić dodatkową ochronę przed warunkami pogodowymi. Uratowane gołębie, pod warunkiem, że mają odpowiednie lokum i pożywienie, świetnie czują się we wszystkich strefach klimatycznych Stanów Zjednoczonych i całego świata (żyją wszędzie z wyjątkiem Antarktydy).

![](/images/posts/Jak%20zbudować%20gołębnik/Dawnelle%20Aviary.jpg)
*W gołębniku Dawnelle w Petalumie żyją 4 gołębie.*

![](/images/posts/Jak%20zbudować%20gołębnik/Cheryl%20Aviary.jpg)
*Zarówno stali, jak i tymczasowi mieszkańcy gołębnika Cheryl, czują się w nim szczęśliwie i komfortowo.*

![](/images/posts/Jak%20zbudować%20gołębnik/Gwenn%20Aviary.jpg)
*W stanie Nowy Jork uratowane gołębie Gwenn uwielbiają bawić się w śniegu pomimo tego, że mają przytulne, zadaszone schronienie.*

# Skrzynki lęgowe

Twoje gołębie potrzebują skrzynek lęgowych – miejsca, gdzie mogą gniazdować *[wysiadywać jajka podkładowe ze swoim partnerem]* i odpoczywać (a nie gniazdować w celu rozmnażania się). Palomacy jest przeciwne rozmnażaniu, ponieważ jest już wystarczająco dużo gołębi, które umierają każdego dnia z powodu braku adoptujących. W przypadku gołębi używa się skrzynek lęgowych, ponieważ wyprowadzają lęgi na płaskich, wgłębionych powierzchniach [mowa tutaj o gołębiach skalnych, miejskich i domowych]. Skrzynką lęgową może być także koszyk lub drewniana skrzynka. Skrzynki lęgowe można kupić [tak naprawdę nazywa się to "cela lęgowa dla gołębi", ale według mnie to wyrażenie brzmi okropnie] lub zrobić samodzielnie w trakcie budowy gołębnika.

![](/images/posts/Jak%20zbudować%20gołębnik/Boxes%20Compilation.jpg)
*[Prawe górne zdjęcie] na każdą parę gołębi powinna przypadać jedna skrzynka lęgowa o wymiarach minimum 30,5 cm długości, szerokości i wysokości (12 x 12 x 12"). Gniazda dla kur (jak to na zdjęciu) spisują się świetnie. [Prawe dolne zdjęcie] uwielbiam ten design! Pomoże gołębiom zakolegować się z ich sąsiadami. Chociaż lepsze byłoby większe patio/pas do lądowania. [Lewe zdjęcie] te zrobione samodzielnie regały lęgowe zawierają elementy lubiane przez gołębie, takie jak patio/pas do lądowania oraz do połowy zabudowany przód (dla większej prywatności). Każdy regał zawierający 4 budki jest wystarczający dla 8 gołębi.*

![](/images/posts/Jak%20zbudować%20gołębnik/Nest%20Boxes.jpg)
*Skrzynki lęgowe mogą być większe i bardziej wymyślne. Rozlokowanie ich w różnych miejscach zwiększa harmonię w gołębniku i zmniejsza częstotliwość konfliktów między gołębimi sąsiadami.*

Kiedy gołębie osiągają dojrzałość płciową (pomiędzy 4 a 6 miesiącem życia), flirtują ze sobą, dobierają się w pary i wybierają skrzynkę lęgową, w której budują niedbale skonstruowane gniazdo. Gołąbka składa dwa jajka, które para wysiaduje na zmianę. Wymieniamy prawdziwe jajka na [jajka podkładowe](Gołębi pupil a jajka – antykoncepcja u gołębi) (w celu antykoncepcji).

![](/images/posts/Jak%20zbudować%20gołębnik/Nest%20Towers.jpg)
*Regały lęgowe są łatwe do skonstruowania. Fikuśne przody mogą być zamówione przez Internet i przymocowane do skrzynki [a dokładniej nazywa się to ramka do celi lęgowej]. Gołębie mniej sprzeczają się z sąsiadami z góry i dołu, dlatego Palomacy poleca wertykalne konfiguracje.*

# Żerdzie

Gołębie nie wspinają się jak papugi (a ocynkowane pręty nie są dla nich niebezpieczne) – potrzebują otwartej przestrzeni, by wlatywać i zlatywać z żerdzi. Poza tym bardzo lubią odpoczywać na długich półkach. Ulokowanie żerdzi obok siatki sprawi, że ptaki będą mieć świetny widok na to, co znajduje się poza gołębnikiem, a ty będziesz mieć lepszy widok na ich piękno. Polecam użyć naturalnych gałęzi – około 2,5–5,1 cm (1–2") średnicy – ponieważ naturalna gałąź ma zwykle miejsca, w których jest grubsza i cieńsza, co jest dobre, bo ptak może regulować uścisk swoich łapek na gałęzi.

# Jedzenie i woda

Gołębie uwielbiają wodę i potrzebują codziennie świeżej, czystej wody do picia i kąpieli. Używam przezroczystych, plastikowych pojemników, ponieważ uwielbiam patrzeć na ich szczęśliwe, różowe, tańczące w wodzie stópki. Jednak możesz też użyć ceramicznych naczyń albo dużych podstawek pod doniczkę. Woda powinna mieć głębokość 5,1–10,2 cm (2–4") i być wymieniana każdego dnia. Najlepiej jest udostępnić dwa źródła wody. Poza tym polecam kupić po dwie sztuki tego samego pojemnika – gdy jeden komplet jest w użyciu, drugi może być umyty i wysuszony. Gołębie żerują na ziemi, więc ich miski z jedzeniem powinny znajdować się na ziemi. Polecam jedno naczynie o wielkości talerza obiadowego (z mniej więcej jednym kubkiem ziarna, wymienianego każdego dnia) na każde cztery gołębie. [Pokarm dla gołębi](Czym karmić gołębia) to mieszanka różnego rodzaju grochu, kukurydzy, owsa, krokosza barwierskiego, sorga i innych ziaren. Może być kupiony w hurtowniach pasz [raczej polecam zamówić przez Internet, chyba że ma się możliwość przewiezienia 20-kilogramowego worka]. Mieszanka ziaren może być przechowywana w chroniącym przed gryzoniami i wilgocią pojemniku. Przysmaki w postaci doniczki z sałatami, pietruszką, mniszkiem pospolitym czy trawą pszeniczną są mile widziane. Pamiętaj o tym, by pojemnik, którego używasz, był zrobiony z nietoksycznego tworzywa.

# Lustra

Udowodniono, że gołębie rozpoznają swoje odbicie w lustrze (tak jak słonie, delfiny i szympansy). Gołębie uwielbiają lustra – wydaje mi się, że używają ich tak, jak ludzie używają telewizji. Wiemy, że telewizja nie jest rzeczywistością, a jednak angażujemy się emocjonalnie w to, co widzimy na ekranie, jest to dla nas forma rozrywki. Proponuję zamocować lustro horyzontalnie na całej długości gołębnika i cieszyć się widowiskiem.

# Utrzymanie porządku

Ptaki potrzebują świeżego pokarmu i wody każdego dnia. Aby utrzymać gołębnik w czystości, potrzebne jest cotygodniowe drapanie kupy z płaskich powierzchni. Używam szpachli do gładzi i kosza na śmieci (kupa to kompost najwyższej jakości). Aby twoje ptaki były zdrowe, gołębnik nie może być zatłoczony.

# Dodatkowe informacje

Kingi są zwykle spokojne i łagodne. Nie potrzebujesz mieć podwójnych drzwi, by uniemożliwić im ucieczkę (ale pamiętaj o zamykaniu drzwi). Możesz kosić trawę, używać dmuchawy, bawić się z psem i wypuszczać kota na taras, nie strasząc tym samym kingów. Kingi rozumieją różnicę między wnętrzem oraz zewnętrzem i nie martwią się tym, co dzieje się poza gołębnikiem. Możesz również popisać się kreatywnością. Szopa lub bawialnia dla dziecka z łatwością mogą być przerobione na gołębnik. A jeśli wolałbyś adoptować gołębie pocztowe lub wywrotki, możesz użyć tego samego projektu gołębnika. Sierpówki, gołębie pocztowe i wywrotki są mniejsze, więc możesz zmniejszyć rozmiar żerdzi i skrzynek lęgowych, z kolei są lepszymi lotnikami, więc przyda im się więcej wolnej przestrzeni do latania. Jeśli chodzi o "wylot" (drzwiczki służące do wchodzenia i wychodzenia z gołębnika, których używają gołębie puszczane na wolny oblot), nie będzie ci potrzebny, ponieważ nie istnieje coś takiego jak "bezpieczny wolny oblot" w przypadku adoptowanych gołębi. Właśnie dlatego musisz stworzyć im uroczy, przytulny i bezpieczny gołębnik.


