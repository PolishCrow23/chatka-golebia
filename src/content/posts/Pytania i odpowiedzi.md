---
title: Pytania i odpowiedzi
author: Iga Spodzieja
pubDate: 2021.11.27
image: /images/posts/Pytania i odpowiedzi/Gris zblizenie.jpg
description: Podstawowe informacje dotyczące gołębi w formie pytań i odpowiedzi.
---

1. **Jak długo żyją gołębie?**

Badania przeprowadzone w 1990 roku w szwajcarskim mieście Basel wykazały, że jedynie 10% lub mniej obserwowanej populacji gołębi miejskich dożywało wieku ponad 4 lat. Z kolei gołębie znajdujące się pod opieką człowieka mogą żyć nawet około 30 lat.

2. **Czy gołębie są hałaśliwe?**

Samice są częściej mniej wokalne od samców. Tembr głosu gołębi nie jest zazwyczaj wysoki, dlatego ich gruchanie nie jest irytujące w takim stopniu, jak dźwięki wydawane przez papugi.

3. **Jaki jest koszt utrzymania gołębia?**

Najwięcej kosztów ponosi się na początku: klatka, miseczki, transporter itd. Potem utrzymanie gołębia nie jest drogie. Mieszanka ziaren dla gołębi 20 kg kosztuje ok. 50 zł. Raz w roku warto zabrać gołębia na badanie profilaktyczne u ptasiego weterynarza.

4. [**Czym karmić gołębia?**](Czym karmić gołębia)

**Gołąb miejski/hodowlany/grzywacz:** pszenica, kukurydza (może być typ popcorn), ryż biały, groszek, proso, krokosz barwierski (kardi), łuskany słonecznik, sorgo białe (dari), łuskany jęczmień, siemię lniane, soczewica, owies, płatki owsiane, kasza jaglana, kasza gryczana niepalona, kasza wiejska.

**Sierpówka/cukrówka:** to samo ziarno co gołębie, jednak warto dodać więcej drobnych ziaren.

Na dłuższą metę warto zaopatrzyć się w specjalnie przygotowane dla gołębi i sieprówek/cukrówek mieszanki ziaren.

Zapotrzebowanie na składniki odżywcze u gołębia: 16% białka, 3.5% tłuszczu.

Zapotrzebowanie na składniki odżywcze u synogarlicy: 11% białka, 3% tłuszczu.

[Karmy dla gołębi firmy MDM](https://zurawinka-bakalie.pl/karmy-dla-golebi,23)

5. **Czy gołąb powinien dostawać suplementy diety?**

Gołąb powinien dostawać witaminy i minerały w formie płynu lub proszku (np. Biosupervit, Nekton) kilka razy w tygodniu zgodnie z zalecanymi dawkami podanymi na opakowaniu. Alternatywą jest grit, którym należy posypać ziarno (szczypta) kilka razy w tygodniu. Ważnym minerałem, szczególnie dla samic składających jajka, jest wapń. Można dostarczać go w formie startej tarką kości mątwy (dostępna w większości sklepów zoologicznych), którą posyspuje się ziarno (szczypta) kilka razy w tygodniu.

6. **Czy gołąb mieszkający w domu powinien mieć klatkę?**

[Klatka](Klatka) często kojarzy nam się z czymś negatywnym - pozbawieniem wolności, skrępowaniem, ciasnotą. Jednak dla gołębia klatka jest komfortową, intymną i bezpieczną przestrzenią, którą warto mu zapewnić.

7. **Czy gołąb może cały czas przebywać w klatce?**

Oczywiście nie, gołąb powinien mieć możliwość codziennego spędzenia czasu poza klatką, by rozprostować skrzydła i spędzić miło czas z domownikami.

8. **Czy adopcja jednego gołębia to dobry pomysł?**

Więcej czasu zajmuje opieka nad jednym gołębiem niż nad parą. Gołąb jest bardzo towarzyskim zwierzęciem - [opiekun powinien poświęcić mu odpowiednio więcej czasu i uwagi](Jak zaprzyjaźnić się z gołębiem), gdy ptak nie ma możliwości przebywania w towarzystwie drugiego gołębia (czyli najlepiej jeśli właściciel większość dnia przebywał w domu, np. praca zdalna). Z czasem, gdy gołąb przyzwyczai się do opiekuna i innych domowników, będzie traktować ich jako członków swojego stada. Jeśli więzi pomiędzy ptakiem a jego opiekunem będą zażyłe, gołąb może zacząć traktować człowieka jako swojego partnera (samiczki zaczną wtedy składać jajka).

 9. **Jak określić płeć gołębia?**

Stuprocentową pewność daje tylko [**test DNA**](Badanie DNA płci gołębia) lub **złożenie przez gołębia jajek**. Gdy gołąb osiągnie dojrzałość w wieku 5-6 miesięcy, można jedynie podejrzewać jego płeć na podstawie wyglądu i zachowania. Samce często gruchają i tańczą, wykazują większą agresję w stosunku do innych ptaków, są bardziej masywne, mają okazałą woskówkę, mają szeroki i krótki dziób. Samiczki również wydają odgłosy, ale zwykle rzadziej, mają łagodniejsze usposobienie, nie wykazują agresji w stosunku do innych ptaków w takim samym stopniu jak samce, są mniej masywne, mają mało okazałą woskówkę, ich dzioby są długie i cienkie. Oczywiście często te cechy się nie zgadzają, dlatego bardzo łatwo można pomylić się w swojej ocenie płci ptaka. 

10. **Jak zapobiegać wykluwaniu się piskląt w przypadku posiadania samicy i samca?**

Warto zamówić przez Internet [jajka podkładowe dla gołębi](Gołębi pupil a jajka – antykoncepcja u gołębi). Gdy samica złoży jajka, zabiera się je i zastępuje jajkami podkładowymi. Jajka podkładowe zostawia się w gnieździe do momentu kiedy gołąb je porzuci.

11. **Co zrobić, żeby gołąb nie zostawiał odchodów poza klatką?**

Można zaopatrzyć się w [majtki dla gołębi](Majtki dla gołębi). W Polsce dostępny jest jeden krój na Allegro. Ze Stanów Zjednoczonych można zamówić różne fasony (np. bardziej zabudowane, minimalistyczne).

12. **Jak w bezpieczny sposób zabierać ptaka na spacery?**

Gołąb powinien mieć założone majtki dla gołębi lub szelki, do których przypięta jest smycz. Nigdy nie powinno wychodzić się na zewnątrz z niezabezpieczonym ptakiem - nawet gdy jest z nami oswojony, może wystraszyć się czegoś i odlecieć. 

13. **Czy gołąb (miejski, ozdobny, pocztowy grzywacz) może mieszkać w jednej klatce/wolierze z sierpówką/cukrówką?**

Gołębie są większe i silniejsze od cukrówek/sierpówek, mają mocniejsze dzioby i mogą zrobić sierpówce/cukrówce krzywdę. Nawet jeśli ptaki są zazwyczaj przyjaźnie do siebie nastawione, jeden konflikt może doprowadzić do tragedii. Gołębie nie powinny mieszkać w jednej klatce/wolierze z cukrówkami/sierpówkami. Gdy gołębie i sierpówki/cukrówki spędzają wspólnie czas poza klatką, właściciel powinien cały czas je nadzorować.

14. **Jakie gatunki gołębi występują w Polsce?**

Gołąb miejski *(Columba Livia)*, sierpówka *(Streptopelia decaocto)*, grzywacz *(Columba palumbus)*, turkawka *(Streptopelia turtur)*, turkawka wschodnia *(Streptopelia orientalis)*, siniak *(Columba oenas)*.

15. **Na co uważać podczas wizyty u weterynarza?**

Warto uważać na leki przeciwpasożytnicze stosowane w leczeniu inwazji nicieni, które może chcieć przepisać nam weterynarz. Niektórzy weterynarze, nawet ptasi, nie wiedzą, że istnieją badania wskazujące na toksyczność fenbendazolu (oraz innych pochodnych benzimidazolu: albendazol, oxibendazol, mebendazol) u gołębi. U gołębi, którym podano fenbendazol/albendazol stwierdzono m.in. utratę masy ciała, krwotoczne zapalenie jelit, niewydolność szpiku kostnego, uszkodzenie wątroby i nerek. Gdy okazuje się, że nasz gołąb ma nicienie (np. lekarz zrobił badanie kału pod mikroskopem i zauważył jaja nicienia), zawsze lepiej zapytać lekarza jaką substancję czynną ma lek, który nam przepisuje. Jeśli weterynarz nie jest świadomy toksyczności fenbendazolu u gołębi, warto podesłać mu badania (linki na dole) i poprosić o alterynatywny, bezpieczniejszy lek (iwermektyna, pyrantel, lewamizol).

[Mortality Associated with Fenbendazole
Administration in Pigeons (*Columba livia*)](https://drive.google.com/file/d/1_zRy2U6xrAs5ababzvALuwe6noATsvGa/view?usp=sharing)
[Fenbendazole and Albendazole Toxicity in Pigeons and Doves](https://drive.google.com/file/d/1EPSCQ2xX9qbPH4elWfUDcwa9xRYtlRy0/view?usp=sharing)